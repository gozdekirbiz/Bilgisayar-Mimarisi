# Bilgisayar-Mimarisi
Bu zamana kadar hazırladığım Bilgisayar Mimarisi dersi ödev ve dokümanlarını paylaşıyorum.
ÖZET
	Hızla gelişen teknolojiyle beraber performans artışının talep görmesi ve internetin ortaya çıkması ile sunucuların sık kullanılmaya başlaması ile işlemci üreticileri yeni teknoloji arayışlarına girmişlerdir. Hyperthreading, Intel firmasının 2002 yılının Şubat ayında Xeon serisi ile piyasaya sürdüğü ve performans artışının amaçlandığı bir teknolojidir. Bu teknoloji ile bir adet fiziksel işlemcinin iki lojikal işlemci gibi algılanması sağlanmıştır. Aynı anda iki ayrı işi yapabilmeye imkan sağlayan hyperthreading, işlemciye işlemlerin düzenlenmesi esnasında esneklik, veri transferi sırasında oluşan gecikmenin etkisini en aza indirme fırsatı, dahili kaynakların daha verimli kullanılması ve genel anlamda performans artışını sunmaktadır.
	Bu çalışmada 1.kısımda Hyperthreading öncesi teknolojiler ve Hyperthreading’in çıkış amaçları incelenecektir. 2.kısımda Hyperthreading mimarisi ve birimlerinin görevlerine değinilecektir. 3.kısımda ise Hyperthreading’in farklı alanlarda performans analizlerine grafikleri ile beraber yer verilecektir.
HYPERTHREADING ÖNCESİNDEKİ TEKNOLOJİ
	Hyperthreading teknolojisini anlayabilmek için öncesindeki teknolojilerin sağladıklarını ve dezavantajlarını incelemek önemlidir. CPU, RAM ve diğer donanımlara göre çok daha hızlı çalışabilme kapasitesine sahip bir birimdir. Fakat CPU her ne kadar hızlı olursa olsun, asıl hız belirleyen unsur verinin RAM’den CPU’ya ne kadar sürede gittiğidir. Bir başka deyişle hızı yavaş olan birim belirlemektedir. CPU işlerini hızla bitirip yeni verinin gelmesini beklerken beklenen süre israftır. Bu sebeple bekleme süresini aza indirgeme amaçlı birtakım yöntemler geliştirilmiştir. Yüksek clock frekansı bu yöntemlerden biridir fakat gelen işlemler bozulmaya uğrayabilir ve cache kaybı gibi sorunlar gözlemlenebilir. Diski RAM olarak kullanmak da başka bir yöntemdir ama yine de yavaşlık istenen derece giderilemez. Cache yönelimi oldukça kullanışlı ve etkili olsa da büyük verilerin cachelerini tutmak ve işlemek de yine zaman kaybına neden olmaktadır. Bu sebeple küçük ve en çok kullanılan veriler cache bellekte tutulur. Bu yöntemler her ne kadar performansı artırıyor olsa da %100 verim sağlamamaktadır. Günümüzdeki yaklaşımlar thread’ler üzerine kurulmuştur. Paralel çalışma yöntemini benimseyen bu yönelimde aynı anda işlemlerin yapılması sağlanır. Thread temelli yöntemlerde Time-sliced multithreading, switch-on-event gibi yaklaşımlar vardır. Bu iki yaklaşımın temelinde de işlemciler arasında threadlerin değişimi vardır. Takas zamandan tasarruf ettiriyor olsa da, değiştirme aşamasında sorun çıkması muhtemeldir, dolayısıyla optimal değildir. Hyperthreading teknolojisi de thread tabanlı bir yöntemdir. Aynı anda iki işlemin tek bir işlemcide ve takas yapılmadan gerçekleştirilmesini sağlar. 
	Hyperthreading teknolojisinin geliştirilme sebeplerinden bir başkası da , “die” adı verilen ve işlemcinin kesit alanı kadar yer kaplayan yarı iletken maddenin artışının performans artışına göre daha hızlı ilerlemesidir. (bknz. Figür 1) Mimaride yer sorununa sebep olacağı için birden çok işlemci kullanmak yerine daha az alanda çok iş planlamasına gidilmiştir.
